[2.1](2_1.md). Основи метрології <--- [Зміст](README.md) --> [2.3](2_3.md). Державна система приладів та засобів автоматизації

## 2.2. Засоби вимірювання

***Засоби вимірювання –*** це сукупність технічних засобів і елементів, які використовуються при вимірюванні і мають *нормовані* метрологічні характеристики та властивості, тобто відповідають вимогам метрології за одиницями і точністю вимірювання, надійністю і відтворенням одержаних результатів, а також вимогам за розмірами, конструкцією та якістю.

Основними видами засобів вимірювання є міри, вимірювальні прилади, перетворювачі, вимірювальні установки та вимірювальні системи.

***Мірою*** називається засіб вимірювання, призначений для відтворення фізичної величини заданого розміру. Наприклад, ваги – це міра маси з розмірами: *1* *кг*; *0,5* *кг*; *0,2* *кг*; *0,1* *кг* та ін.

***Вимірювальним приладом*** називається засіб вимірювання, призначений для формування інформації у формі, доступній для безпосереднього сприйняття спостерігачем. За формою видачі інформації прилади поділяються на *аналогові*, показами яких є неперервна функція вимірюваної величини, та *цифрові*, покази яких дискретні, а інформація подається в цифровій формі. Крім того, прилади бувають показувальні, самописні (реєструвальні), сигналізувальні та регулювальні з додатковими функціями (лічильниками, нормуючими перетворювачами та ін.).

***Вимірювальний перетворювач*** – засіб вимірювання, призначений для формування сигналу вимірюваної інформації у формі, зручній для передачі, подальшого перетворення, оброблення та збереження, але яка безпосередньо не сприймається спостерігачем.

Вимірювальні перетворювачі розрізняються як за принципом дії, так і за характером вихідного сигналу. Вони класифікуються за видом вимірювальної величини (перетворювачі температури, тиску, рівня, густини та ін.), принципом дії (пневматичні, електричні та ін.) та видом і характером вихідного сигналу (неперервні, дискретні).

Важливою характеристикою первинного вимірювального перетворювача є функціональна залежність між вимірюваною величиною та вихідним сигналом перетворювача (краще – лінійна залежність).

***Вимірювальна установка*** – сукупність функціонально об'єднаних вимірювальних приладів, вимірювальних перетворювачів та інших допоміжних пристроїв, розміщених в одному місці і пов'язаних єдністю конструктивного виконання і призначена для формування сигналів вимірюваної інформації в формі, доступній для сприймання спостерігачем. Прикладом такої установки може бути установка для визначення якості хліба, виноматеріалів та ін.

***Вимірювальна система*** – сукупність засобів вимірювання (мір, вимірювальних приладів, вимірювальних перетворювачів) та допоміжних пристроїв, з'єднаних між собою каналами зв'язку і призначена для формування сигналів вимірюваної інформації в формі, доступній для автоматичного опрацювання, передачі і використання в автоматичних системах управління.

Відтворення, зберігання та передача розмірів одиниць фізичних величин проводиться за допомогою еталонів та зразкових приладів.

***Еталони*** являють собою засоби вимірювання, за допомогою яких проводиться відтворення та зберігання одиниць фізичних величин з метою передачі розміру зразковим, а від них і робочим приладам. 

**Похибки засобів вимірювання.** Внаслідок дії багатьох випадкових та детермінованих факторів, які появляються як у процесі виготовлення, так і експлуатації засобів вимірювання, номінальні значення мір і показання вимірюваних приладів неминуче відрізняються від істинного значення вимірюваної величини. Ці відхилення спричиняють похибки засобів вимірювання: абсолютні, відносні та приведені.

***Абсолютною*** ***похибкою*** називається алгебрична різниця між показами приладу та істинним значенням вимірюваної величини.

$$
D=A_i-Q \tag {2.4}
$$

де $А_i$ – показання приладу; $Q$ – істинне значення вимірюваної величини.

Проте в метрологічній практиці вимірювань частіше доводиться мати справу не з істинним, а з ***дійсним значенням вимірюваної величини***:

$$
D=A_i-A_Д \tag {2.5}
$$

де $A_Д$ – дійсне або розрахункове значення вимірюваної величини.

Під дійсним значенням фізичної величини слід розуміти її значення, знайдене експериментально і настільки наближене до істинного, що для даної мети може використовуватися замість нього. За дійсні значення приймаються розрахункові значення, показання еталонів, зразкових приладів і більш точних технічних засобів вимірювання.

***Відносною похибкою*** називається відношення абсолютної похибки *D* до дійсного значення вимірюваної величини в даній точці і виражається у відсотках:

$$
\delta = \frac{\Delta}{A_Д}.100\% \tag {2.6}
$$

При нульовому значенні вимірюваної величини значення відносної похибки наближається до нескінченності.

***Приведеною похибкою*** називається відношення абсолютної похибки до розмаху шкали засобу вимірювання (нормуючого значення):

$$
\gamma = \frac {\Delta}{N}.100\% \tag {2.7}
$$

де $N=N_{max}-N_{min}$ – розмах шкали вимірюваного засобу; ${N_{max}, N_{min}}$ – відповідно нижня та верхня межі вимірювання приладу.

При імітаційному методі повірки замість шкали приладу в одиницях вимірюваної величини підставляється нормоване значення шкали, яке відповідає градуювальним таблицям чутливого елементу.

***Варіація*** – різниця результатів вимірювання, яка відповідає одному й тому самому дійсному значенню вимірюваної величини, які отримані при збільшенні і зменшенні вимірюваної величини (так звані «прямий» і «зворотний» ходи). Варіація визначається в одиницях вимірюваної величини, але потім переводиться у відсотки як приведена похибка.

***Класом точності*** засобу вимірювання називається максимально-допустиме значення приведеної похибки. 

Класи точності відповідно до стандартів, як правило, зазначаються на шкалах приладів. Промислові прилади мають такі класи точності: *0,5*; *0,6*; *1,0*; *1,5*; *2,5*; *3*; *4*. 

Розглянемо приклад визначення похибок вимірювання для результатів повірки приладу для вимірювання рівня, наведених у табл. 2.2. Клас точності приладу – 1,0. Діапазон вимірювання – 0 – 3 м (0 – 3000 мм). За дійсні значення приймаються результати вимірювання рівня лінійкою (рулеткою).

*Таблиця 2.2.* Результати повірки приладу для вимірювання рівня

![image-20220705164336835](media2/image-20220705164336835.png) 

Нижче наведений приклад розрахунку похибок для значення 1,5 м (1500 мм) за лінійкою.

При наповненні збірника (прямий хід) показувальний прилад відображає 1,49 м (1490 мм). При спустошенні збірника (зворотний хід) показувальний прилад відображає 1,52 м (1520 мм).

За формулою (2.5) розраховуємо абсолютну похибку окремо для прямого і зворотного ходу:

$$
\Delta_{пх} = |1,49 – 1,5│= 0,01 м;\\
\Delta_{зх} = |1,52 – 1,5│= 0,02 м;\\
$$

За формулою (2.6) розраховуємо відносну похибку окремо для прямого і зворотного ходу:

$$
\delta_{пх}=(0,01 \times 100)/1.5=0,67\% \\
\delta_{зх}=(0,02 \times 100)/1.5=1,33\% \\
$$

За формулою (2.7) розраховуємо приведену похибку окремо для прямого і зворотного ходу:

$$
\gamma_{пх}=(0,01 \times 100)/(3,0-0.0)=0,33\% \\
\gamma_{зх}=(0,02 \times 100)/(3,0-0,0)=1,33\% \\
$$

Для значення 1,5м (за лінійкою) розраховуємо варіацію:

В =│1,49 – 1,52│= 0,03 м.

Для неї приведена похибка становить:

$$
\gamma_{пх}=0,03/(3,0-0.0)=1,0\%
$$

З отриманих у табл. 2.2 результатів можна зробити висновок, що прилад відповідає класу точності 1,0, тому що найбільше значення приведеної відносної похибки (за прямим і зворотним ходами та за варіацією) становить 1,0 %.

У випадку перевищення приведеної відносної похибки роблять висновок про невідповідність приладу своєму класу точності.

***Класифікація*** засобів вимірювання передбачає такий розподіл:

- за родом вимірюваних величин: температура (термометри і пірометри); тиск (манометри, вакуумметри, мановакуумметри, тягоміри, напороміри тощо); витрата і кількість (витратоміри, лічильники); рівень (рівнеміри, сигналізатори рівня); концентрація (концентратоміри); склад газів (газоаналізатори, киснеміри); фізико-хімічні властивості (кондуктометри, концентратоміри, рефрактометри, рН-метри тощо) та ін.;
- за принципом дії: механічні, електричні, пневматичні та ін.;
- за місцем розташування: місцеві, щитові, дистанційні та ін.; 
- за точністю вимірювання поділяються на технічні, контрольно-повірочні та еталонні (максимально можливої точності).

Технічні вимірювання виконуються у виробничих умовах і мають порівняно низьку точність вимірювання, яка визначається класом точності засобів вимірювання, але повністю влаштовують виробництво.

Контрольно-повірочні вимірювання значно вищі за точністю і використовуються в лабораторіях державного нагляду та в заводських вимірювальних лабораторіях для повірки технічних засобів вимірювання.

Вимірювання з максимально можливою точністю (еталонні) пов’язані з відтворенням установлених одиниць фізичних величин або ж фізичних констант.



[2.1](2_1.md). Основи метрології <--- [Зміст](README.md) --> [2.3](2_3.md). Державна система приладів та засобів автоматизації