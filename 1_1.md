[Розділ 1](1.md). Основні поняття і принципи побудови сучасних систем автоматизації  <--- [Зміст](README.md) --> [1.2](1_2.md). Принципи побудови сучасних систем автоматизації

## 1.1. Основні поняття і визначення

Термін "автоматизація виробництва" має різні тлумачення залежно від того, який аспект загальної проблеми розглядається в конкретній ситуації – розроблення, проектування, впровадження систем автоматизації тощо. У загальному плані автоматизація виробництва – це етап машинного виробництва, що характеризується звільненням людини від безпосереднього виконання функцій управління виробничими процесами та передачею цих функцій технічним засобам – автоматичним пристроям і системам. В основі автоматизації виробництва лежить поняття управління (також використовується термін "керування").

Управління – цілеспрямоване діяння на процес (об’єкт), яке забезпечує оптимальний чи заданий режим його роботи. Процес управління з погляду загальних кібернетичних систем складається з ряду елементарних операцій та етапів, які є спільними для технічних систем і систем живої природи. Незалежно від мети, призначення, структури об’єкта процес управління передбачає виконання таких операцій, як:

- одержання та попереднє оброблення інформації про фактичний стан об’єкта, системи і навколишнього середовища;

- аналіз одержаної інформації, порівняння існуючої виробничої ситуації із заданою (необхідною);

- прийняття рішення про дію на об’єкт у певному напрямку та оцінювання можливості реалізації такої дії;

- реалізація управління, тобто формування і здійснення дії за допомогою відповідних технічних засобів.

Якщо людина не бере участі у формуванні управляючої дії, то управління називається **автоматичним**. У складних системах і ситуаціях прийняття остаточних рішень щодо управління залишається за людиною (в літературі – особою, яка приймає рішення), тоді управління є **автоматизованим**. Відповідно до цього системи називаються автоматичними, чи автоматизованими **(АСУ).** В першому випадку за людиною залишаються лише функції по обслуговуванню системи і контролю за її функціонуванням. У другому – технічні засоби забезпечують людину оперативною інформацією, але остаточне рішення, тобто етапи оцінювання ситуації та формування управлінь здійснює вона сама. Автоматичне управління і відповідно автоматичні системи є більш досконалими, вони перебувають на вищому ступені розвитку. Але складні системи в комп'ютерно-інтегрованому виробництві часто не мають простих однозначних варіантів роботи; в них завжди є високий рівень невизначеності, тому вони й функціонують як автоматизовані. При здійсненні процесу управління часто доводиться спочатку відшукувати потрібний режим роботи, а потім його підтримувати. В окремому випадку для простих об'єктів значення технологічних змінних (параметрів) задаються наперед, тоді системи називаються автоматичними системами регулювання (АСР). Використовують також термін системи автоматичного регулювання (САР), що можна розцінювати як синоніми.

***Технологічний об’єкт управління (ТОУ)*** – сукупність технологічного обладнання і реалізованого на ньому, згідно з діючими інструкціями або регламентом, технологічного процесу.

До технологічних об'єктів належать:

- технологічні агрегати та установки, які реалізують самостійний технологічний процес;

- окремі виробництва (цехи, ділянки, виробничі лінії) або виробничий процес усього промислового підприємства, якщо управління цим виробництвом має технологічний характер, тобто забезпечує реалізацію раціональних режимів роботи взаємопов’язаних агрегатів (ділянок, виробництв).

***Автоматизована система управління технологічним процесом (АСУТП) –*** людино-машинна система управління, що забезпечує збирання і оброблення інформації та реалізацію управляючих дій, які необхідні для оптимізації управління технологічним об’єктом відповідно до вибраного критерію (якість продукції, кількість, зменшення енергоресурсів).

Таке визначення АСУТП підкреслює наявність у її складі: сучасних засобів збирання і оброблення інформації та реалізації управляючих діянь; роль людини в системі як суб’єкта праці, який бере змістовну участь у виробленні управлінських рішень; реалізацію в системі процесу оброблення технологічної й техніко-економічної інформації.

ТОУ і АСУТП, яка ним керує, створює ***автоматизований технологічний комплекс.*** 



[Розділ 1](1.md). Основні поняття і принципи побудови сучасних систем автоматизації  <--- [Зміст](README.md) --> [1.2](1_2.md). Принципи побудови сучасних систем автоматизації